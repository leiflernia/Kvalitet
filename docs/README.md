# Introduktion
    
Kvalitet har blivit ett centralt begrepp inom svensk industri. Att kunna visa på kvalitetsmedvetenhet är idag ett starkt försäljningsargument eller till och med ett måste.

Tidigare var kvalitet liktydigt med förstklassiga produkter. ”Svensk kvalitet” innebar outslitliga produkter med mycket hög finish och förstklassig funktion. Kvalitet var ett absolut begrepp, ju bättre produkten var desto högre kvalitet hade den.

Idag lägger vi en annan betydelse i begreppet, nämligen förmågan att tillfredsställa kundens uttalade och underförstådda behov. Vi måste kunna tillverka det kunden vill ha och är beredd att betala för. Det är alltså kunden som avgör vad som är kvalitet eller inte. Rätt kvalitet är viktigare än hög kvalitet.

Brist på kvalitet kostar stora pengar för företagen. Att inse detta och att veta hur vi skall göra för att göra saker rätt och sedan kunna bli ännu bättre är idag livsviktigt.

Ett utmärkt första steg att börja göra rätt är att införa ett kvalitetssystem. Detta hjälper oss att skapa ordning och reda i vår verksamhet och får oss att göra vårt arbete på ett enhetligt och riktigt sätt.

Ett kvalitetssystem är dock inte det slutgiltiga beviset på kvalitet. Vi måste ständigt fortsätta vår kvalitetsutveckling. Kvalitetsbegreppet måste täcka in alla delar och faser av vår verksamhet. Detta brukar kallas Totalkvalitet.

Denna modul ger grunden för den moderna kvalitetssynen och visar på vägar till en bättre kvalitet och därmed en effektivare verksamhet.