# Kvalitetssystem

När vi strävar efter att enbart ta emot, tillverka och leverera fullgoda detaljer, krävs vissa grundförutsättningar. Den viktigaste förutsättningen är att vi har ett system som _alla_ arbetar efter. Detta kallas för kvalitetssystem.

**Vad är ett kvalitetssystem?**  
Låt oss säga att du och din kompis har skaffat ett extrajobb där ni på fritiden skruvar ihop olika modeller och storlekar av bokhyllor åt en storsäljare av industri- och kontorsmöbler på orten. Bokhyllorna är av plåt och består av fyra ben, fyra hyllplan och en täckplåt baktill.

Hålen i de olika detaljerna är olika stora och anpassade för skruvstorlekarna M6 till M12. Du behöver skruvar med passande muttrar och brickor och går och köper en ask av vardera i varje dimension.

När du är hemma ställer du askarna på arbetsbordet och börjar montera hyllorna. Du lägger detaljerna som ingår i plåthyllorna på plats, sätter rätt skruv i rätt hål, tar fram rätt mutter och bricka till skruven och skruvar ihop skruv och mutter med två fasta nycklar.

Så länge det bara är du själv som arbetar är det lätt att veta var rätt skruv, bricka och mutter finns. Det är ju du själv som ställt dem på arbetsbordet och då har du inga problem att hitta rätt. Du vet också i vilka hål du måste sätta vilka skruvar och hur hårt du måste dra för att de skall hålla.

Om din kompis inte var med när du placerade askarna på bordet kommer det att ta tid för honom att hitta rätt skruv, bricka och mutter. Han kanske får problem eftersom ni två arbetar på olika sätt.

Det visar sig kanske även att han inte använder lika många skruvar till varje hylla men att han istället drar åt dem mycket hårdare. ”Det märks inte att det fattas några skruvar och så går det ju jobbet mycket fortare” hävdar han. Efterhand får ni klagomål på er från kunden om att kvaliteten på hyllorna varierar för mycket. För att undvika merarbete och för att alla hyllor skall bli lika måste ni prata igenom hur ni skall bära er åt.

Ni är ju överens om att tjäna lite extra pengar på fritiden genom att skruva ihop plåtbokhyllor. Ni är lika överens om att arbetet skall göras hemma hos dig. Du har fått i uppgift att se till att alla nödvändiga detaljer och verktyg finns hemma. Ni bestämmer er nu för var plåtdetaljer, skruvar, muttrar, brickor och verktyg skall placeras. Och till sist kommer ni överens om hur och på vilket sätt ni skall montera ihop bokhyllorna. Alla hyllor blir nu lika och av jämn kvalitet.

Precis på samma sätt som din kompis och du kom överens om varför och hur ni skall arbeta finns det en mall som hjälper företag att få ordning på deras verksamhet.

	Ett gemensamt arbetssätt är nödvändigt  
	för att göra ett bra jobb
