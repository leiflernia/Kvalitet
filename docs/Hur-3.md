# Hur uppstod kvalitetssystem?

Under andra världskriget var amerikanska armén tvungen att på ett så enkelt sätt som möjligt försäkra sig om att de produkter som köptes var riktiga. Att kontrollera allt var uteslutet. Det skulle kosta för mycket.

Armén samlade i stället in information om vilka av leverantörerna som dittills klarat av att leverera störst andel felfria produkter. Dessa leverantörers produktionssystem studerades och man tittade närmare på det som var utmärkande för dem.

Det som ansågs viktigt för att just dessa företag klarade av en hög andel felfria produkter noterades och formulerades som en rad krav på tillverkningen. Kraven kompletterades och justerades sedan så att de kunde passa även andra leverantörer.

Alla leverantörer av vitt skilda produkter blev sedan tvingade att uppfylla dessa krav i sin produktion. Det krävdes bl.a. att leverantörerna skulle säkerställa sin produktion så att bara ritningsenliga detaljer och produkter levererades. Detta löstes genom slutkontroll av produkterna och det var så de klassiska kontrollfunktionerna växte till en betydande omfattning.
