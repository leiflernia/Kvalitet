# Vad är en kund?

Alla vet vi att en kund är någon som köper någonting, men det är bara en del av sanningen. Är inte en patient en kund till sjukvården, är inte en konsument, en elev eller en klient också en kund? Det finns olika typer av kund, så det är mycket viktigt att definiera vad vi menar med _kund_. 

_Kunden_ är den eller de som vår organisation finns till för. Det är kundens behov, krav och förväntningar som skall vara styrande för vår verksamhet.  

Kunden som köpare eller användare av våra produkter och/eller tjänster kallas för en _extern kund_. Denna kunddefinition är lätt att förstå. Men för en svarvare, en fräsare, en städare eller en truckförare i verkstaden är den externa kunden oftast mycket avlägsen. Däremot har t ex en radiohandlare nära kontakt med de externa kunderna.

![enter image description here](https://lernia.itslearning.com/data/1821/C33238/Bilder/Kvalitet/image006.png)

Den externa kunden har behov av och ställer krav på produkten som hen köper.

När vi köper en ny bil så förväntar vi oss att bilen skall motsvara våra förväntningar. Den skall fungera så som säljaren har sagt och den skall levereras i tid. Varan skall med andra ord levereras enligt det vi kom överens om och skrev i kontraktet.

	En extern kund är den som köper eller nyttjar det vi 
	producerar

Inom företaget har nästa länk i tillverkningskedjan samma krav och förväntningar som den externa kunden, dvs även din kollega efter dig i flödet förväntar sig att få rätt mängd riktiga detaljer i rätt tid. En svarvare är t ex beroende av att råämnen, halvfabrikat etc. blir levererade i tid till maskinen så att hen kan göra sitt jobb. Svarvaren är därmed beroende av att förrådet lämnar ut rätt mängd av rätt material och att truckföraren kommer med materialet i rätt tid så att produktionen kan flyta utan avbrott.

Det finns alltså ett kund/leverantörsförhållande mellan förrådet/ truckföraren och svarvaren. Svarvaren är en _intern kund_ till truckföraren och alla är de länkar i en lång kedja av interna kunder och leverantörer. Rätt intern kundtillfredsställelse är en förutsättning för att kunna uppnå extern kundtillfredsställelse.

Fundera lite över var du själv befinner dig i denna kedja. Vilka är dina leverantörer och kunder? Vad förväntar du dig av dem och vad förväntar de sig av dig?

	En intern kund är nästa länk i kedjan
