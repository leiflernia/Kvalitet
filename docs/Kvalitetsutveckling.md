# Kvalitetsutveckling av företag

**Totalkvalitet**  
En vanlig föreställning hos många ute i industrin är att ISO 9000 är det slutgiltiga beviset på kvalitet. Detta är en vanföreställning eftersom ISO 9000 bara är ett av verktygen i kvalitetsprocessen, om än ett mycket bra sådant. Institutet för Kvalitetsutveckling, [(Swedish Institute for Quality, SIQ),](https://siq.se/) har bildats för att stödja företag i sin fortlöpande kvalitetsutveckling på alla områden mot en hög totalkvalitet.

	Kvalitetsutveckling är en ständigt 
	pågående process

SIQ har som uppgift att uppmuntra kvalitetsutvecklingen i Sverige. En av SIQ:s mera kända aktiviteter är Utmärkelsen Svensk Kvalitet, USK, som delas ut på senhösten varje år.  
  

Till skillnad från kvalitetssystemen fokuserar utmärkelsen huvudsakligen på de ”mjuka” aspekterna, som t ex ledarskap, samverkan och organisation.  
  

För företag som ansöker om Utmärkelsen Svensk Kvalitet görs en bedömning av hur deras kvalitetsarbete utvecklas och vilka resultat som har uppnåtts.

Bedömningen sker utifrån sju kriterier. Angreppssätt, hur dessa angreppssätt tillämpas och vilka resultat som uppnås bedöms för var och en av dessa kriterier.  
  

Drivkraften i den offensiva kvalitetsutvecklingen skall komma från företagsledningen och har därför fått benämningen TQM, som är en förkortning av Total Quality Management. På svenska talar vi om TKL – Total Kvalitetsledning.  
  

Vi har redan i den här modulen beskrivit TQM, utan att kalla den vid namn. I själva verket är det inget märkvärdigt utan vad det handlar om är att:

· företagsledningen skall driva på kvalitetsutvecklingen

· vi skall göra rätt saker, dvs tillverka det kunden vill ha och är beredd att betala för

· vi skall göra saker rätt, dvs ständigt arbeta med att förbättra all verksamhet

· alla förstår att kvalitet är lönsamt

· alla deltar i förbättringsarbetet

· samarbetet mellan kund och leverantör fördjupas  
  

Svårigheten ligger i hur vi bär oss åt för att klara detta.

**_Till vår hjälp har vi kvalitetssystem och standarder som ISO 9000 samt ett antal verktyg och metoder inom kvalitetsstyrningsområdet._**
