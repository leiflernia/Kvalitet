# Hur blir vi ännu bättre?

Låt oss säga att vi märker att en annan avdelning i företaget, vars verksamhet liknar vår, har lägre kassationsnivå och kan hålla leveranstiderna bättre än vi. Vi undrar naturligtvis varför det är så och försöker ta reda på orsakerna.

Vi kanske finner att man använder annorlunda tillverkningsmetoder, att personalen är mer engagerad eller att man infört kvalitetstänkande och kvalitetsförbättringsmetoder. Vad än orsaken är så måste vi försöka lära oss av den andra avdelningen för att bli lika bra eller bättre.

Men egentligen skall vi inte behöva jämföra oss med någon annan! Med insikten om att allt vi gör kan göras ännu bättre kommer vi ständigt att försöka förbättra oss. Alla skall arbeta med att ständigt försöka förbättra verksamheten. Du är ju den som vet bäst vad som kan göras för att förbättra på just din arbetsplats.

	Sträva ständigt efter att bli bättre

För att kunna tillverka det som kunden vill ha måste vi börja med att ta reda på vad kunden vill ha. Sedan måste hens krav och önskemål sättas in i företagets verksamhet. Verksamheten måste kundcentreras för att tillfredsställa kundens krav, önskemål och förväntningar av den vara eller tjänst som hen köper.

Det är därför mycket viktigt att vi formulerar kvalitetsparametrarna, dvs produktegenskaperna, så tydligt att **_alla_** i företaget förstår dem.

Det företag som tillfredsställer kundens krav, önskemål och förväntningar har störst chans att uppnå sina mål.

	Tag reda på kundens krav, önskemål och 
	förväntningar. Låt detta styra företagets 
	verksamhet
