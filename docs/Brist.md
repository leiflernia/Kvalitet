# Brist på kvalitet kostar pengar!

När vi definierat kunden och tagit reda på dennes krav och önskemål vet vi hur produkten skall se ut. Vi måste nu försöka tillverka produkterna så billigt som möjligt. Ett sätt att hålla nere kostnaderna är att inte slösa. Den vanligaste orsaken till slöseri är dubbelarbete, vilket i en verkstad kan innebära att vi måste rätta till felaktiga eller tillverka nya detaljer (för att kompensera det antal som kasserats).

Detta kan liknas vid att vi har en dold fabrik i fabriken som bara tillverkar felaktiga detaljer. Under 80-talet var det inte ovanligt med stora efterjusteringsavdelningar. Där fick allt som blev fel under produktionen tas om hand för efterjustering. Slutprovning har t ex ofta varit en avdelning där man ”gömt” mycket dubbelarbete.

**Hur blir det rätt?  
**Om vi utgår från att tillverkningsplanen är riktig, så förutsätter den att rätt antal riktiga detaljer levereras till rätt plats i rätt tid. Det får inte finnas några felaktiga detaljer i det vi levererar. Vi måste med andra ord arbeta efter _nollfelsprincipen_.

Nollfelsprincipen innebär att vi målmedvetet och systematiskt strävar efter att bara ta emot, tillverka och leverera riktiga detaljer, dvs allt skall vara rätt från början.

När vi ser något som är fel eller något som kan förbättras måste vi aktivt hjälpa till att eliminera felet och genomföra förbättringar. Det är ingen dödssynd att göra fel, men däremot att låta felet gå vidare utan att försöka göra något åt det.

	Det är mänskligt att göra fel, men en dumhet att upprepa felet
