# Hur arbetar vi med kvalitet?

Att arbeta med kvalitet innebär enkelt uttryckt att vi gör rätt saker på rätt sätt.

Att _göra rätt saker_ innebär att vi är lyhörda för kundens krav och önskemål. Vi måste kunna ta reda på vad kunden egentligen vill ha och vad hen är beredd att betala för. Vi måste också kunna förutse förändringar i kundens förväntningar och vara beredda på att styra vår verksamhet efter detta.

För att vår produkt skall tillfredsställa kundens krav och önskemål måste vi ge den egenskaper som uppfyller dessa krav och önskemål. Exempel på sådana egenskaper är styrka, vikt, färg, form, kapacitet etc. De egenskaper vi vill ha byggs in i produkten av konstruktionsavdelningen och redovisas på ett tillverkningsunderlag som sedan används av produktionen för tillverkningen.

Att _göra saker rätt_ innebär att vi utnyttjar våra resurser på bästa möjliga sätt när vi uppfyller den interna och den externa kundens krav. Vi måste se till att rätt produkt finns i rätt antal på rätt plats vid rätt tidpunkt.

Hur skall vi klara detta?

Det finns alltid flera olika sätt att lösa en uppgift, en del bra och en del mindre bra. Uppfattningar om vad som är bra eller mindre bra kan också skilja beroende på vem vi frågar. För att lyckas måste vi skapa förståelse för kvalitetsarbetet, se till att alla samarbetar och drar åt samma håll, skapa gemensamma rutiner, definiera ansvar och befogenheter och mycket mera. Exempel på sådant vi måste göra är:

- Ledningen skall tydligt visa sitt engagemang.

- Skapa en attityd i företaget så att samhörighet och sammanhållning ger ett bra arbetsklimat.
- Verklighetsförankrat kvalitetsarbetet, dvs skriv inte bara ner vackra fraser på ett papper.

- Delta aktivt i kvalitetsarbetet och arbeta som vi lär.

- Sätta mätbara och tidsbestämda mål.

- Presentera mätbara kvalitetsresultat

- Se till att vi förstår varför dessa resultat krävs.

- Sträva efter att ha nöjda interna och externa kunder.

- Ständigt arbeta med förbättringar i hela organisationen.

För att lyckas med kvalitetsarbetet måste vi ha ett ramverk som talar om hur vi skall bära oss åt. Ett sådant ramverk kallas _kvalitetssystem_.

	Kvalitetssystemet visar oss hur  
	vi skall arbeta med kvalitet.
